佛告迦葉。譬如空舍無其戶牖。經百千年無其人物。其室冥暗忽有天人。於彼舍中燃其燈明。迦葉於意云何。如是黑暗我經百千年住此。我今不去有此事不。迦葉答云。不也世尊。彼黑暗無力燈光若生決定須去。佛言迦葉。彼業煩惱亦復如是。經百千劫住彼識中。或彼行人於一晝夜。正觀相應生彼慧燈。迦葉如是聖者慧根。若生此業煩惱定無所有。我今於此而說頌曰。如舍百千年
無人無戶牖忽有天及人 於彼燒燈火如是久住暗
剎那而滅謝是彼舍黑暗 不言我久住於此而不去 業識煩惱集其義亦如是 雖住百千劫本性不真實 行人晝夜中正入如實觀 慧燈晃耀生彼等煩惱集 剎那不可住

