佛告迦葉波。有四種法。令諸菩薩得柔軟相。迦葉白言。云何四法。一者所得阿鉢羅諦。得已發露終不覆藏遠離過失。二者彼須真實所言誠諦。寧可盡於王位破壞富貴。散滅財利捨於身命。終不妄語所言真實。亦不令他言說虛妄。三者不發惡言毀謗蔑無一切眾生。乃至善與不善鬪諍相打禁繫枷鎖。如是之過亦不言說。恐自成罪得業果報。四者依彼信行深信一切諸佛法教心意清淨。迦葉如是四法。令諸菩薩得柔軟相。我今於此。重說頌曰。所獲阿鉢羅
恐成於過罪不敢自覆藏 洗心而發露用意要真實 所言須誠諦寧盡國王位 捨命破資財不發妄語言 棄背真實行亦不教他人 令作虛妄事又不行毀謗 蔑無一切眾善與不善者
乃至鬪諍等終不說視他 恐招自業果心住清淨行 信樂佛菩提此四佛宣揚 眾生宜親近

